---
date: 2019-10-29
title: Sacristain
categories:
  - broodEnOntbijtgranen
featured_image: /images/sacristin11200.jpg
recipe:
  servings: 6 stuks
  ingredients_markdown: |-
    * 1 rol bladerdeeg van 230g
    * 250g crème pâtissière    * 20 à 25g chocolade callets naar keuze
    * 1 ei
    * amandelschilfers voor de afwerking

    **crème pâtissière:**
    * 1/4l melk
    * 1/4 merg van een vanillestok
    * 18g puddingpoeder of maizena
    * 40g suiker (of meer voor de zoetekauw)
    * 2 eidooiers 
---
In de zomervakantie gaan we enkele weken windsurfen in Frankrijk. Een auto volgeladen met op het dak 4 surfplanken, een surfbox en nog fietsen achterop. Je kunt er gewoon niet naast kijken. Als we opnieuw huiswaarts keren dan rijden we vlak bij Niort naar La Crèche.
Om 6u 30 ’s morgens, het dorpje ligt er nog muisstil en verlaten bij, opent de lokale bakkerin haar deur.
Met heel ons getrek voor de bakkerij zegt ze steevast: ‘Les Belges sont arrivés’!
We kopen er wat stokbrood voor onderweg en de overheerlijke sacristains.
Een gigantisch lange boterkoek gemaakt van bladerdeeg, gevuld met crème patissière en stukjes chocolade.
Hoewel ik stevig kan ontbijten, heb ik met 1 sacristain voldoende en ben ik een tijdje zoet!
Mijn sacristains zijn niet zo lang en zo lekker. Maar het komt dicht in de buurt!


<!--more-->

Crème pâtissière:
Breng de melk en het merg van de vanillestok aan de kook.
Meng eidooiers, suiker en puddingpoeder.
Giet de kokende melk hier op en breng het geheel al roerend naar het kookpunt.
Eenmaal ingedikt giet je de massa in een andere kom.
Bedek met plasticfolie om de vorming van een vel te voorkomen.

Rol het bladerdeeg uit en bedek de helft met de afgekoelde crème pâtissière.
Normaal zal je wat  crème pâtissière over hebben. Maar een kleinere hoeveelheid maken wordt moeilijk. 
Verdeel de chocolade callets over de crème en vouw het bladerdeeg dicht.
Leg een 10-tal minuten in de koelkast.
Snij repen van 4 cm breed op 14 à 16 cm lang. Als je zoals ik een ronde bladerdeeg gebruikt, dan zal je wat korte en lange repen hebben.
Je kan ook opteren voor bladerdeeg in rechthoekvorm.
Deze kan je kopen in de speciaalzaken of maak zelf van een ronde vorm een rechthoekige vorm.
Draai de repen een of twee slagen om.
Bestrijk met het losgeklopte ei en bestrooi met amandelschilfers.
Bak 20 à 25 minuten in een voorverwarmde oven op 180°C. 


![](/images/sacristin21200.jpg)
