---
date: 2021-01-31
title: Dumplings met gerookte tofu
categories:
  - vegetarisch
featured_image: /images/dumplingCU1200.jpg
recipe:
  servings: voor ongeveer 30 stuks
  ingredients_markdown: |-
    **Voor de dipsaus:**
    * 4 eetlepels lichte sojasaus
    * 3 eetlepels zwarte rijstazijn (of witte rijstazijn of balsamicoazijn)
    * 1 theelepel ongeraffineerde suiker
    * 1 eetlepel sesamolie
    * 1/2 of 1 chilipeper fijngesneden 

    **Voor de dumplings:**
    * 1 pakje gyoza- of wontonvellen (ca.30 stuks)
    * zonnebloemolie
    * 2 knoflookteentjes, fijngesneden
    * 1 stuk verse gember van 4cm, geschild en fijngesneden
    * 150g shiitake, fijngehakt (kan ook met gewone champignons)
    * 3 lente-uitjes, in fijne ringen gesneden
    * 2 wortels, fijn geraspt
    * 200g stevige gerookte tofu, uitgelekt en in kleine stukjes gesneden 
    * 225g spinazie, in reepjes gesneden
    * 1 klein bosje koriander, fijngehakt
    * 1 eetlepel lichte sojasaus
    * 1 theelepel sesamolie
    * peper en zout

    **Gerookte tofu (zelf maken):**
    * 3 eetlepels sojasaus
    * 1 1/2 eetlepel rijstazijn
    * 1 eetlepel esdoornsiroop
    * 1 eetlepel of meer barbecuesaus
    * 1 1/2 theelepel sesamolie
    * 1 1/2 theelepel geraspte gember
    * 1 teentje look, fijngesneden
    * 1 pak (200g) extra stevige tofu    
---
Deze dumpings met gerookte tofu heb ik voor de eerste maal geproefd bij zoonlief.
We konden er niet genoeg van krijgen. Overheerlijk!
Ideaal om het thuis ook te proberen en het recept op de blog te plaatsen.
Bram had de tofu zelf gerookt, maar ik vond dit wel een brug te ver.
Ik kocht dus voor de allereerste keer gerookte tofu.
Persoonlijk vonden de meeste onder ons de gerookte smaak overheersend.
Is dit afhankelijk van merk tot merk? Ik heb er geen ervaring mee.
Je kan de helft gerookte tofu  mengen met gewone tofu. 
Bram’s recept voor gerookte tofu geef ik jullie ook mee.

 


<!--more-->

**Dipsaus**

Meng alle ingrediënten samen en zet opzij.

**Dumplings**

Doe 1 eetlepels zonnebloemolie, de knoflook en de gember in een wok en roerbak op een matig vuur. Voeg na 1 minuut de shiitake, de lente ui, de wortels en de rauwe spinazie toe.
Roerbak ongeveer 5 minuten totdat alles zacht is en het vocht verdampt is.
Haal de wok van het vuur en roer er de tofu, de koriander, sesamolie en sojasaus door.
Breng op smaak met peper en zout.
Laat afkoelen.

Schep een 1/2 eetlepel van de vulling in het midden van een dumplingvelletje en bestrijk de randen lichtjes met water.
Vouw het vel in een halve maan en maak 5 plooitjes om de randen aan elkaar te plakken.
Op youtube vind je filmpjes die dat mooi voortonen.
Maar het kan ook zonder plooien of met een vormpje uit de toko winkel.
De plooitjes ogen mooi, maar de smaak blijft dezelfde.

Bekleed een bakplaat met bakpapier. Zet er de dumpings op. Ze mogen elkaar niet raken! Dek af met een theedoek terwijl je de rest maakt.

Verhit wat olie in een grote koekenpan met antiaanbaklaag.
Doe er een deel van de dumpings in met de onderkant naar beneden. Laat 2 minuten bakken totdat ze aan de onderkant goudbruin zijn.

Giet 150ml à 200ml water in de pan, breng aan de kook en zet het vuur wat lager.
Doe er een deksel op en laat 7-8 minuten sudderen of totdat er geen water meer in de pan zit. Serveer meteen met de dipsaus.
Herhaal deze handeling met de resterende dumpings.

**Gerookte tofu**

De tofu laten uitlekken en uitpersen. Het uitpersen zorgt dat er nog meer water vrij komt, waardoor de tofu de marinade nog beter zal opnemen.
Je legt de blok tofu tussen enkele blaadjes keukenpapier en plaatst er iets zwaars bovenop gedurende 30 minuten.

Al de ingrediënten voor de marinade mengen en over de tofu gieten.
Minstens 30 minuten laten marineren. Halverwege de tofu omdraaien zodat alle kanten goed gemarineerd zijn.
Uitlekken en in stukjes snijden.

Bron: [Vegalicious](https://www.standaardboekhandel.be/p/vegalicious-9789089896049#!)

