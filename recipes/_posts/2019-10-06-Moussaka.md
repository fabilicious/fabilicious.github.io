---
date: 2019-10-06
title: Moussaka
categories:
  - hoofdgerechten
featured_image: /images/moussaka21200.jpg
recipe:
  servings: 6 personen
  ingredients_markdown: |-
    * 1kg aubergines, overlangs gesneden en in plakken van 1 cm dik
    * 600g aardappelen schillen, in schijfjes van 0,5 cm dik snijden en halfgaar koken

    **Saus:**
    * 1 ui fijngesneden
    * 500g lamsgehakt, rundergehakt of varkensgehakt
    * 500ml [rijke tomatensaus](https://fabilicious.be/recipes/bijgerechten/2019/09/13/Rijke-tomatensaus/)
    * 1/2 theelepel kaneel
    * beetje cayennepeper    * zout en peper
    * 1 theelepel tijm (facultatief)
    * olijfolie

    **Bechamelsaus:**
    * 500ml melk (warm)
    * 80g boter
    * 80g bloem
    * 200g feta verkruimeld
    * 250g Griekse yoghurt
    * 2 eidooiers
    * nootmuskaat
    * peper en zout

---
De allerbeste moussaka!
Deze moussaka is zeer rijk van smaak. Lamsgehakt, feta, Griekse yoghurt en een rijke tomatensaus.
Wil je een minder uitgesproken smaak, vervang dan het lamsgehakt door runds-of varkensgehakt.
In veel moussaka’s zitten er geen aardappelen, maar ik hou er wel van.
Je kan ze dus gerust schrappen.
Om het geheel minder zwaar te maken, serveer ik er altijd een fris slaatje bij.
<!--more-->

Bestrijk de aubergines met olijfolie en bak ze in een grillpan of in de oven.Het grillen zorgt voor een extra lekkere smaak. 
Ik gril ze kort en laat de aubergines dan in de oven verder zacht worden.

Stoof de ui op een matig vuur in wat olijfolie en voeg als hij zacht is het gehakt en de kaneel toe.
Voeg de tomatensaus, de kaneel en de tijm toe.
Dek af en laat alles 30 minuten zachtjes pruttelen.
Controleer tussentijds en voeg wat water toe als het mengsel aanbakt.
De saus is klaar wanneer er geen vocht meer in de pan staat en de saus mooi ingedikt is.
Breng op smaak met zout, peper en cayennepeper.

Smelt voor de bechamelsaus de boter in een pan, roer er de bloem door en laat alles 2 minuten bakken. Voeg al roerend de melk toe en laat enkele minuten doorkoken.
Meng, als de saus wat is afgekoeld na een paar minuten, de feta, de Griekse yoghurt en de eidooiers eronder.
Kruid met peper, zout en nootmuskaat.

Vet een vuurvaste schotel in en leg er een laag aubergineplakken in.
Spreid de helft van de gehaktsaus uit, daarop weer aubergineplakken en de rest van de gehaktsaus.
De aardappelschijfjes komen er bovenop en tot slot een dikke laag bechamelsaus.

Bak de moussaka een uur in de voorverwarmde oven van 180°C.
Als de bovenkant te donker kleurt, dek hem dan af met aluminiumfolie.
Laat de moussaka ten minste 15 minuten afkoelen.

<b>Tip:</b>

Ik serveer deze rijke moussaka graag met [mijn simpel slaatje](https://fabilicious.be/recipes/salades/2019/06/24/Simpel_slaatje_met-_appeltjes/). De stukjes appel vervang ik hier door komkommer.


Bron: [Vers uit de tuin van Sarah Raven](https://www.boek.be/boek/vers-uit-de-tuin).

