---
date: 2020-03-31
title: Borlottibonen-oesterzwammenburger
categories:
  - vegetarisch
featured_image: /images/Burger borlotti-porchini1200.jpg
recipe:
  servings: voor 6 burgers
  ingredients_markdown: |-
    **Burgers:**
    * 200g sjalotten
    * 450g gekookte borlottibonen
    * 250g oesterzwammen
    * 20g gedroogde porcini, 30 minuten in warm water geweekt
    * 1 eetlepel boter
    * olie om in te bakken
    * 3 afgestreken eetlepels amandelboter of andere notenboter (ik gebruik pindakaas)
    * 100g  gekookte rode rijst (witte rijst kan ook)
    * snuifje zout
    
    **Voor erbij:**
    * 6 hamburgerbroodjes
    * 200g pittige kaas in plakjes
    * vossenbessenchutney    * peterselie

    **Vossenbessenchutney:**
    * 1 sjalot fijngesneden
    * 1 theelepe gember, geraspt
    * 1 eetlepel witte wijnazijn
    * beetje cayennepeper
    * 5 grote eetlepels vossenbessenkonfituur (Ikea)
---
Mijn nieuwste ontdekking! ‘Groene burgers’ van Martin Nordin.
Een heel mooi geïllustreerd boek met een 30-tal recepten van vegetarische burgers. Ook verschillende bijhorende hamburgerbroodjes, sauzen, heerlijke bijgerechten en toppings komen hier aan bod.
Ik kon gewoon niet kiezen welke burger ik eerst zou klaarmaken. Dan maar met het allereerste recept begonnen.
Borlottibonen-cantharellenburger.
De cantharellen waren niet voorradig, dus heb ik oesterzwammen en gedroogde porcini in mijn winkelkar gelegd.

Ik kan je nu al verklappen, het smaakt naar meer.


<!--more-->

Verwarm de oven voor op 140°C.
Pel de sjalotten en snijd in vieren. Verdeel de ui over een ovenschaal, verdeel 15g boter erover en sprenkel er een beetje olijfolie over.
Bestrooi met zout en peper.
Bak de sjalotten 20 à 30 minuten in de oven of tot ze goudbruin en zacht zijn.
Laat ze afkoelen.

Haal de geweekte porcini uit het vocht.
Snij de oesterzwammen en de porcini in gelijke stukken en bak in een eetlepel boter op een laag vuurtje.
Laat ze afkoelen.

Doe de gebakken sjalotten, de notenboter en de rijst in een keukenmachine en meng alle ingrediënten goed.
Doe de borlottibonen erbij en gebruik de pulseerstand zodat de bonen grof worden gepureerd.
De bonen moeten iets opengebroken zijn.
Voeg de oesterzwammen en de porcini toe en roer met een lepel alles goed door elkaar (niet meer pureren).
Voeg naar smaak zout toe.
Maak van het mengsel met de hand 6 ronde burgers, of gebruik een bakring.
Ik neem 120g per burger.
Leg de burgers op een schaal en dek af met plasticfolie.
Zet de burgers minstens 1 uur in de koelkast, maar liefst langer, zodat ze bij het bakken stevig blijven.

**Vossenbessenchutney**
Smelt wat boter (of plantaardige vetstof) in een kookpot, voeg de gesneden sjalot toe en stoof tot ze zacht zijn.
Doe de witte wijnazijn, gember, een beetje cayennepeper en de vossenbessenkonfituur erbij.
Laat 5 minuten verder sudderen onder voortdurend roeren.
Laat afkoelen. 

Verhit ondertussen enkele eetlepels (olijf)olie in een koekenpan op een matig vuur. 
Bak de burgers enkele minuten aan beide zijden tot ze kleuren en verlaag het vuur.
Bak nog 5 à 10 minuten verder.
Gril de broodjes kort in de oven.
Leg op elk broodje een burger met daarop een paar plakken kaas en maak af met vossenbessenchutney en peterselie.

In het boek wordt nog verse vossenbessenchutney gemaakt. Ik heb een snelle, gemakkelijke
variant in elkaar geflanst.


Bron : [Groene Burgers van Martin Nordin](https://www.standaardboekhandel.be/p/groene-burgers-9789462501690)



