---
date: 2021-09-07
title: Vegan Pavlova met rode vruchten
categories:
  - koekjesEnKleingebak
featured_image: /images/pavlova1200.jpg
recipe:
  servings: 7 à 8 stuks
  ingredients_markdown: |-
    **Vegan meringues:**
    * 100ml kikkererwtenvocht (Het vocht van een blik kikkererwten van 400ml)    * 110g kristalsuiker

    ** Afwerking:**
    * 250 à 300g Flora Plantaardig 31% vet
    * verschillende rode vruchten naar keuze (frambozen, bosbessen, aardbeien,…)
---
Het leek mij een leuke uitdaging om voor de vegan collega’s van manlief een dessert te maken ter gelegenheid van zijn verjaardag.
Meringues maken van kikkererwtenvocht of aquafaba stond al een tijdje op de agenda en aangezien ik de Flora Plantaardige slagroom 31% (voorlopig enkel in de professionele groothandel te koop) wou uitproberen kwam ik al vlug op volgende recept.
Vegan pavlova’s met opgeklopte plantbased room en rode vruchtjes.
Het dessertje werd warm onthaald ook van de niet vegans onderons.

Van nu af aan wordt er geen aquafaba meer weggegoten.
Gebruik je ze niet meteen, dan kan je ze makkelijk invriezen.

De Flora plantbased 31% is voor mij tot op heden de beste 'slagroomvervanger'. Romig en rijk van smaak.

<!--more-->

**Vegan meringue**

Klop het vocht van de kikkererwten op met een mixer.
Voeg heel geleidelijk de suiker toe.
En blijf verder mixen tot de massa stijf en glanzend is. Wees geduldig en reken op zo’n 15 minuten.
Doe in een spuitzak met een spuitmond.

Verwarm de oven op 100°C.
Neem een met bakpapier bedekte bakplaat en spuit de meringue in de vorm van een bloem.
Begin met een dopje in het midden en vervolgens spuit je dopjes er rond.
Het middelste dopje duw je met een koffielepel voorzichtig plat.
Bak ongeveer 2 uur in de oven op 100°C. Laat gedurende het eerste uur de oven dicht.
De meringues zijn klaar als ze niet meer kleven aan het bakpapier.

Als ze nog een klein beetje kleven, doe dan de oven uit en laat ze er nog minstens 1 uur in zitten.
De afgekoelde schuimpjes kan je gerust enkele dagen in een luchtdichte doos bewaren.

**Afwerken**

Klop de Flora plant op. Duurt iets langer dan gewone slagroom. Beter ook net voor de afwerking opkloppen.

Spatel wat room op de meringues en verdeel er de rode vruchten over.

<b>Tip: <b/>

Lekker met wat frambozencoulis erbij en met een extra bolletje sorbet of ijs naar keuze maak je er een topdessert van.


