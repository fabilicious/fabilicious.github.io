---
date: 2019-07-03
title: Hijiki met tuinbonen en tataki van tonijn
categories:
  - salades
featured_image: /images/hijiki_met_tuinbonen800.jpg
recipe:
  servings: 2 personen als hoofdgerecht en 4 personen als tapa of voorgerecht
  ingredients_markdown: |-
    **Salade van hijiki en tuinbonen:**
    * 15g gedroogde hijiki
    * 150g gedopte tuinbonen vers of diepvries
    * 1 1/2 eetlepel geroosterde sesamolie
    * 1 eetlepel sojasaus
    * 3 eetlepels sushi-azijn
    * 1 theelepel geraspte verse gember
    * 1 à 2 eetlepels koriander, fijngesneden
    * wat geroosterde sesamzaadjes
    * zout en peper 
    * enkele druppels citroensap naar smaak (facultatief)

    **Tataki van tonijn:**
    * 200g tonijn in een blok
    * scheutje olijfolie    * Peper en zout
---
Hijiki: een fantastische ontdekking!
Een tijdje geleden had ik tataki van tonijn met hijiki en tuinbonen gekocht in een nieuwe traiteurzaak 'Les Délices d'Emilie' in Knokke. In de etalage vielen de knalgroene tuinbonen in contrast met de donkere hijiki onmiddellijk op. Het smaakte superlekker. 
Het recept had ik al min of meer in gedachten, maar moest het ook nog daadwerkelijk uitproberen. Alleen nog wachten tot ik in 'Het Polderveld' de eerste tuinbonen kon plukken...
Hijiki is een zeewier en groeit in het wild op rotsachtige kustlijnen rond Japan, Korea en China.
Het is rijk aan essentiële mineralen zoals calcium, ijzer en magnesium en bevat veel voedingsvezels.

<!--more-->

**Salade van tuinbonen met hijiki**

De hijiki 30 minuten laten weken in koud water.
Door een zeef gieten en spoelen met koud water.
Kook de hijiki 5 minuten in water en laat goed uitlekken.
De gedopte tuinbonen 1 minuut stomen of koken. Onmiddellijk met koud water spoelen en laten uitlekken.
De tuinbonen worden nu voor de tweede maal gedopt. Het velletje komt zo los van de tuinboon. Dit moet niet, maar het is veel lekkerder van smaak.
Doe de hijiki en de tuinbonen in een kom en meng er de rest van de ingrediënten onder.


**Tataki van tonijn**

Kruid de tonijn met peper en zout.
Verhit een pan en bak de tonijn heel kort langs alle kanten aan. Moet nog rood of roze  zijn van binnen. Laat wat afkoelen en snijd in plakjes.

<b>tip:</b>

Vervang de tonijn door tataki van zalm of gerookte zalmblokjes.
Veggie-variant: vervang de vis door gemarineerde tofublokjes.
