---
date: 2019-12-19
title: Geroosterde wortelen met harissa en granaatappelpitten
categories:
  - bijgerechten
featured_image: /images/wortelenottolenghi1200.jpg
recipe:
  servings: Voor 4 personen
  ingredients_markdown: |-
    * 800g lange,dunne jonge wortelen (of gewone wortelen,in lange smalle repen van 10cm op 1,5cm), geschraapt en steeltjes ingekort)
    * 60g granaatappelpitten (ca 1/2 granaatappel)
    * 2 theelepels komijnzaad (ik gebruik 1 eetlepel komijnzaad en 1 eetlepel komijnpoeder)
    * 2 theelepels honing (voor mij 4 theelepels)
    * 20g boter, gesmolten (voor mij 40g)
    * 1 eetlepels olijfolie (voor mij 2 eetlepels)
    * 10g korianderblaadjes, grof gesneden
    * 2 theelepels citroensap
    * 2 eetlepels rozenharissa (voor mij 2 koffielepels, of minder of meer afhankelijk van de soort)
    * zout 3/4 theelepel of minder    
---

De rozenharissa die Ottolenghi vaak in zijn recepten gebruikt, maakt me nieuwsgierig. 
Ik weet wel dat de ene harissa de andere niet is. 
Harissa is een gekruide Noord-Afrikaanse chilipasta en kan heel pittig, zelfs scherp smaken. Je moet steeds werken met kleine hoeveelheden en vaak proeven om de juiste balans te verkrijgen.
Als je bij de harissa rozenblaadjes toevoegt, bekom je rozenharissa. Maar ook hier zijn er veel verschillende merken.
Dus toen we twee weken geleden in Londen bij Ottolenghi gingen dineren (wat we wel vaker doen), heb ik van de gelegenheid gebruik gemaakt om 2 potjes rozenharissa daar ter plaatse te kopen.
Uit zijn boek ’Simpel’ maken we vaak de geroosterde wortelen met harissa en granaatappelpitten. Benieuwd hoe de rozenharissa zal smaken.
Het was een succes en we hadden al meteen spijt dat we niet meer bokaaltjes hadden meegebracht.
Veel zoeter en subtieler van smaak. Maar met de juiste dosering kom je met een gewone harissa ook al heel dicht in de buurt.
Hij serveert ze met kip, lamsvlees of in combinatie met een aantal verschillende groenten en peulvruchten naar keuze.
Wij eten ze meestal als een origineel en tevens gezonder aperitiefhapje.
Hierbij kan je een dip van magere platte kaas op smaak gebracht met peper en ras el hanout   serveren.
 

<!--more-->

Oven voorverwarmen op 210°C.
Meng in een grote kom de komijn met de honing, harissa, boter, olijfolie en zout.
Voeg de wortelen toe en wentel ze door het honingmengsel.
Schik ze naast elkaar op een met bakpapier bedekte bakplaat, gebruik zo nodig 2 bakplaten.
Rooster de wortelen 12-14 minuten (of langer) tot ze bruin beginnen te worden en beetgaar zijn.
Haal ze uit de oven en laat ze afkoelen.
Meng vlak voor het opdienen de overige ingrediënten door de wortelen en dien op.
Ze zijn het lekkerst op kamertemperatuur.
 
<b>Tip: </b>

Als de wortelen 10 minuten in de oven zitten dan voeg ik de granaatappelpitten erbij.
Ze roosteren dan nog heel kort mee en de sappen komen vrij.


Uit: [Simpel](https://www.standaardboekhandel.be/p/simpel-9789059568266)


