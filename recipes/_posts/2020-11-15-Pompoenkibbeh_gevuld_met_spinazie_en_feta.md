---
date: 2020-11-15
title: Pompoenkibbeh gevuld met spinazie en feta
categories:
  - vegetarisch
featured_image: /images/pompoenkibbeh1200.jpg
recipe:
  servings: 12 stuks
  ingredients_markdown: |-
    **Voor de buitenkant: **
    * 450g flespompoen
    * 100g fijne bulgur
    * 130ml water
    * 1 kleine ui, fijngesnipperd
    * 1 eetlepel tahin
    * 1 volle eetlepel bloem
    * 1/4 theelepel piment (ik gebruik 1 theelepel rozenharissa)
    * 1/4 theelepel kaneel
    * olijfolie
    * versgemalen zwarte peper en zout

    **Feta-spinazievulling: **
    * 100g spinazie, steeltjes reeds verwijderd
    * 1 eetlepel olijfolie
    * 1 eetlepel boter
    * 1 kleine ui, fijngesnipperd
    * 1 teentje look, fijngesnipperd (heb ik er zelf extra aan toegevoegd)
    * 50g fetakaas of geitenkaas, halloumi, mozzarella, kruidenboter
    * peper en zout

    ** Extra: **
    * Griekse yoghurt 
    * 1/2 granaatappel
    * Sumak (facultatief)    
---
Ben je fan van de vegetarisch keuken en hou je van gerechten uit het Midden-Oosten dan heb ik voor jullie het perfecte kookboek gevonden. ‘Vegarabia’ van Greg en Lucy Malouf.
Dit boek laat je zien dat je met groenten, gecombineerd met de rijkdom van kruiden en specerijen uit het Midden-Oosten, zoveel meer kan doen. Op een paar uitzonderingen na zijn het eenvoudige recepten.
Ik heb gekozen voor de pompoenkibbeh gevuld met spinazie en feta. Iets bewerkelijker, maar zeker een aanrader.
 

<!--more-->

**Buitenkant**

Verwarm de oven op 180°C.
Snijd de pompoen met schil in stukken en leg op een bakplaat.
Meng met peper en zout en een flinke scheut olijfolie.
Dek af met aluminiumfolie en rooster 25 tot 30 minuten in de oven totdat de pompoen goed gaar is.
Haal uit de oven en laat afkoelen.

Laat de bulgur 5 à 10 minuten weken in warm water.
Is de bulgur nog wat aan de harde kant voeg dan nog een klein scheutje water toe en laat nog wat verder weken.
Doe in een zeef en druk er met je handen zo veel mogelijk water uit.
Of je kan de bulgur ook in een theedoek leggen, deze bovenaan sluiten en stevig opdraaien om het overtollige water er uit te persen.

Snijd de schil van de pompoen en weeg 250g vruchtvlees af.
Doe in een kom bij de bulgur en prak samen tot een gladde puree.
Voeg ui, tahin, bloem en de specerijen toe en breng flink op smaak met peper en zout.
Meng alles goed door en zet minimaal 30 minuten in de koelkast. 
Het pompoenmengsel wordt hierdoor beter hanteerbaar.

**Feta-spinazievulling**

Verhit de olie en de boter in een middelgrote koekenpan.
Bak de ui en de look 5 tot 10 minuten zacht en glazig.
Voeg de spinazie toe en roer regelmatig tot de spinazie geslonken is.
Haal de pan van het vuur en laat afkoelen.

Verdeel het pompoenmengsel in 12 gelijke porties.
Doe een portie in je hand en rol tot een balletje.
Maak met een wijsvinger een kuiltje en maak er voorzichtig een kuipje van, met zo dun mogelijke, egale wanden.
Maak je vinger af en toe nat om het makkelijker te maken.

Vul het kuipje met 1 theelepel spinazievulling en een klein blokje feta of kruidenboter naar keuze.
Voeg nog een beetje spinazie toe, maak de randen van de opening nat en knijp het kuipje voorzichtig dicht.
Zorg ervoor dat er geen lucht in zit. Als het goed is heb je nu een torpedovormig balletje met iets taps toelopende uiteinden.
Herhaal met de rest van het pompoenmengsel en de vulling.

Zet de gevulde kibbeh minimaal 30 minuten en volgens het recept maximaal 4 uur, afgedekt in de koelkast.
Maar ik heb de overschot nog daags nadien afgebakken zonder enige problemen.

Schenk vlak voor het bakken een laagje plantaardige olie van 6 cm in een middelgrote kookpan met dikke bodem en verhit tot 180°C.
Bak de kibbeh in porties 4 à 5 minuten goudbruin.
Of bak ze in de friteuse op 170°C een 3-tal minuten.

Laat uitlekken op keukenpapier en serveer met wat yoghurt besprenkeld met extra vergine olijfolie.

Ik kon het weer niet laten om van het recept af te wijken.

Ik heb mijn yoghurt met een beetje sumak en granaatappelpitten  gemengd, zonder de extra olijfolie.
De sumak en de granaatappelpitten zorgen voor het verfrissende zuurtje waar ik verzot op ben.

<b>Tip: </b>

Heb je geen frituur of frituurthermometer? De olie heeft de juist temperatuur bereikt als hij glinstert en als een klein stukje brood na ongeveer 30 seconden naar boven komt drijven en licht goudbruin is.

Bron: [Vegarabia](https://www.standaardboekhandel.be/p/vegarabia-9789461431240)

