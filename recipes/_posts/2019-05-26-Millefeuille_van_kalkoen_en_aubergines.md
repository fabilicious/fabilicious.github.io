---
date: 2019-05-26
title: Millefeuille van kalkoen en aubergines
categories:
  - hoofdgerechten
featured_image: /images/Millefeuillekalkoen1200.jpg
recipe:
  servings: 4
  ingredients_markdown: |-
    * 500g fijngesneden kalkoenlapjes
    * 2 aubergines in de lengte 0,5cm dik snijden of gegrilde aubergines in diepvries (ca. 700g)
    * 125g Mozzarella
    * 20g geraspte parmezaanse kaas
 
    **Tomatensaus:**
    * 1 grote ui fijngesneden
    * 1 à 2 teentjes look fijngesneden
    * 850g Passata 
    * 1 eetlepel kappertjes
    * 70g gerookte kalkoenreepjes (Dindesse) of gerookt varkensspek
    * Paprikapoeder, piment d’espelette, peper en zout    
---
Op enkele uitzonderingen na wordt er bij ons altijd met verse groenten gekookt.
Maar heb je niet veel tijd of goesting om te kokkerellen, dan komen diepvriesgroenten goed van pas.
De gegrilde diepvries aubergines die ik een tijdje geleden ontdekt heb, kan je voor dit gerecht gebruiken. Zeker als het seizoen van de aubergines voorbij is.
Ik heb wel ondervonden dat wanneer je ze gebruikt, je ze eerst nog verder moet laten garen. De aubergines zijn anders niet zacht genoeg. 





<!--more-->

**Tomatensaus**

Verhit een beetje olijfolie en stoof de ui met de look tot ze glazig zijn.
Voeg de passata toe en laat 5 minuten op een zacht vuurtje pruttelen.
De gerookte spekreepjes en de kappertjes mogen erbij.
Kruiden met zout, peper, paprikapoeder en piment d’espelette naar smaak.

**Kalkoen**

De kalkoenlapjes heel kort in een grillpan grillen.
Enkel aanschroeien, de lapjes garen verder in de saus.
Het grillen zorgt voor een lekkere smaak, maar het vlees mag zeker niet uitdrogen.

**Aubergines**

Snijd de aubergines in de lengte in plakken van ongeveer 0,5 cm dik.
Doe ze in een vergiet en strooi wat zout erover. Schud goed om en laat 20 à 30 minuten rusten. Laat ze uitlekken en dep met een keukenpapier droog.
De aubergines kort grillen en dan met olijfolie bestrijken en 10 minuten in de oven verder laten garen op 180°C.
Als je voor de gegrilde diepvries aubergines gaat, dan laat ik ze ook in de oven zacht worden.

Ovenschotel met olijfolie instrijken en een beetje saus op de bodem smeren.
Leg de helft van de aubergines naast elkaar, bedek met een deel tomatensaus.
Leg telkens een kalkoenlap op een plak aubergine en bedek met de overblijvende aubergines. Giet er nu de rest van de saus over.
Bestrooi met de geraspte parmezaanse kaas en verdeel hier bovenop de schijfjes mozzarella.

Plaats in een voorverwarmde oven 30 à 40 minuten op 180°C.

Wij eten hier altijd linguini bij. Maar een andere pasta of rijst of ovengeroosterde aardappelen, het kan allemaal.
 





