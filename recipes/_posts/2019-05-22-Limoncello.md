---
date: 2019-05-22
title: Limoncello
categories:
  - zoetDivers
featured_image: /images/limoncello1200.jpg
recipe:
  servings: ca 1,7l
  ingredients_markdown: |-
    * 5 à 8 citroenen (liefs Amalfi-citroenen of bio-citroenen zonder waslaag)    * 500g alcohol van 96° of van tenminste 90°
    * 500g  suiker
    * 750g water
---
Limoncello is een fantastische likeur gemaakt met Amalfi- of Sorrento citroenen.
Deze citroenen zijn groter, hebben een dikkere schil en zijn zoet van smaak.
De schil wordt niet behandeld met een waslaag.
Als ik naar Italië ga breng ik er mee, maar in speciaalzaken kan je ze hier ook wel vinden.
Of koop anders bio-citroenen liefst zonder waslaag (als je dit kan achterhalen).
Traditioneel wordt de Limoncello ijskoud geserveerd als digestief.
Maar nu wordt ze vaak met tonic en Prosecco gemixt.
Het overgebleven citroensap kan je in veel recepten verwerken.
Denk maar aan een heerlijke citroencake, een citroentaart met meringue of een frisse citroensorbet.
Als je geen tijd hebt om al dat citroensap onmiddellijk te verwerken, dan kan je het sap in porties invriezen. No waste!

<!--more-->

Schil de citroenen heel dun (met dunschiller of mesje) zonder het wit. Want anders krijg je een bittere smaak.
Leg de schillen in een gesteriliseerde weckpot of glazen bokaal en vul met de alcohol.
Zet de weckpot of bokaal 3 weken op een donkere, koele plaats.
Om de 3 dagen eens schudden.

Na 3 weken los je  de suiker op in water en breng tot aan het kookpunt.
Neem van het vuur en laat afkoelen.
Voeg de siroop toe aan de alcohol met de citroenschillen.
Laat 1 uur staan en giet alles door een fijne zeef met eventueel een kaasdoek erin.
De limoncello in gesteriliseerde flessen gieten.
Bewaar op een koele, donkere plaats.

Liefst nog enkele weken (2 à 3 weken) laten rusten alvorens te consumeren.


