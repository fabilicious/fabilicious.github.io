---
date: 2019-05-05
title: Rabarbercake met crumble topping
categories:
  - cake
featured_image: /images/rabarbercake_met_crumbletopping1200.jpg
recipe:
  servings: 1 cakevorm
  ingredients_markdown: |-
    **Rabarbercake:**
    * 125g gesmolten boter
    * 125g donker bruine suiker
    * 125g gezeefde bloem
    * 1 afgestreken koffielepel bakpoeder
    * 3 eieren
    * 300g rabarber(niet geschild) in stukjes van 1cm dik gesneden

    **Crumble:**
    * 30g boter(ijskoud)
    * 30g bloemsuiker
    * 15g amandelpoeder
    * 40g bloem    
---
Ik pleit schuldig! Het is met voorbedachte rade dat ik mijn rabarbercake in een feestelijk jasje heb gestopt.
Op voorhand wetende dat rabarber bij sommigen onder ons niet enthousiast zal worden onthaald. De neuzen lichtjes zullen worden opgetrokken, gevolgd door commentaren in de zin van ‘geef mij maar liever wat stukjes appel of peer in de cake’. 
Door de rabarbercake met een extra crumble topping te voorzien, hoopte ik stiekem dat bovengenoemde commentaren zouden uitblijven. 
En ja, het is me gelukt! Iedereen vond het top!
De stukjes rabarber in deze cake zorgen voor de frisse, zure smaak en de crumble voor de romige, krokante korst.
Als zelfs mijn anti-rabarber-brigade nog een tweede stuk cake verorberd, dan heb ik binnenpret.
Missie geslaagd!!!



<!--more-->

**Crumble**

Meng voor de crumble al de ingrediënten met de vingers tot kruimels.
Hou het kneden zo kort mogelijk. Bewaar in de koelkast. 

**Cake**

Meng de gesmolten boter met de suiker en de eieren.
Voeg de bloem en het bakpoeder toe.
Giet de helft van het deeg in een beboterde cakevorm en verdeel de helft van de rabarber 
er bovenop.
De rest van het deeg erbij doen en vervolgens de overgebleven rabarber.
Strooi er de crumble bovenop. 

Bak de cake in een voorverwarmde oven van 160°C gedurende een 40-tal minuten.

<b>Tip: </b>

Heb je niet veel tijd dan kan je de crumble achterwege laten en gewoon de rabarbercake bakken.






